---
layout: post
title: Akta dig för bedrägerier!
---

Vi i Bitcoinföreningen kontaktas ofta av människor som blivit lurade på ibland riktigt stora summor pengar. De har trott att de köpt Bitcoin eller andra kryptovalutor, eller gjort investeringar som lovat skyhög avkastning, men visat sig bara vara pyramidspel som kollapsat. I denna artikel ska vi ge tips på hur man kan identifiera bedrägerier, och hur man ska göra om man på riktigt är intresserad av att köpa Bitcoin eller andra kryptovalutor.

## Hur köper man kryptovalutor
Om du vill köpa Bitcoin eller någon annan kryptovaluta så önskar vi dig välkommen! Vi är tiotusentals svenskar som tror att detta är framtiden. Men, det är många saker du bör tänka på innan du öppnar plånboken.

## Priset går upp, och ner
Många som köpt kryptovalutor har sett dem öka väldigt mycket i värde, men också gått ner extremt mycket. Om du köper Bitcoin så bör du kallt räkna med att priset kan gå ner med åtminstone 50%. Kan du inte ta en sådan förlust så bör du nog inte köpa Bitcoin. Köper du en annan kryptovaluta så bör du kallt räkna med att priset kan gå ner ännu mer, dvs det är ett ännu mer riskabelt köp.

## Lär dig hur det fungerar
Det finns mängder av artiklar på nätet som förklarar hur Bitcoin och andra kryptovalutor fungerar. Vi rekommenderar artiklar på bitcoin.org som har information på många olika språk, inklusive svenska, och bitcoin.se där all information är på svenska. De drivs av personer som tar detta på allvar.

## Välj en plånbok
På bitcoin.org och bitcoin.se finns många förslag på plånböcker du kan lita på. Det finns plånböcker för alla mobiltelefoner och datorer. Skicka motsvarande 100 kronor i Bitcoin till den plånboken, skriv ner din “seed phrase”, avinstallera plånboken helt, installera den igen, och se till att du kan återställa den och återfå dina Bitcoin. Innan du lärt dig hur detta fungerar bör du inte köpa Bitcoin för mer än 100 kronor. Många av oss som sysslar med Bitcoin sedan länge har vid ett flertal tillfällen svettats över att återställa plånböcker med betydligt mycket mer än 100 kronor.

## Köp Bitcoin från en tillförlitlig säljare
Ska du köpa för upp till kanske 10 000 kronor så rekommenderar vi safello.se och btcx.se som drivs av svenskar, och som hållit på med detta länge. Där måste du identifiera dig med mobilt bank ID, och betala med Swish. Vill du köpa för mer så bör du använda dig av en riktig börs, såsom kraken.com. Det tar tid att bli godkänd där. Du måste skicka diverse information till dem för att försäkra dem om din riktiga identitet, men när det väl är gjort kan du både köpa och sälja kryptovalutor för betydligt lägre avgifter.

## Bedrägerier via Epost
Har du fått ett email som erbjuder dig köp av kryptovalutor? I 99.9% av fallen ska du bara kasta bort det. Det kan vara erbjudande att köpa en obskyr kryptovaluta du aldrig hört talas om förut, som förutspås öka dramatiskt i värde. För det första, om det nu är så, varför har de bett dig investera i den valutan? Varför gör de det inte på egen hand och tjänar alla dessa pengar utan din hjälp?

## Sexcoin, Golem, Dentacoin, Elrond, Breezecoin?
Ja alla fem finns faktiskt men borde du köpa dem? Nej. Det finns nästan 5000 kryptovalutor idag och de allra allra flesta är leksaker, bedrägerier eller bådadera. Hur ska man kunna avgöra vad som är vad? Steg 1 är att ta en titt på coinmarketcap.com som listar de alla flesta. Finns den inte med på första sidan som listar de 100 första så bör du med 99% säkerhet hålla dig undan. Det finns några få undantag men de bör du inte köpa om du inte har järnkoll på kryptovalutor. I Sverige finns bara en handfull personer som är kompetenta nog att avgöra om de nya valutor som hela tiden kommer har potential eller bara är komplicerade dimridåer för att dölja att det egentligen bara är ett bedrägeri eller ett pyramidspel. Det finns några vanliga varningstecken:



- Finns det plånböcker som ger dig full kontroll över dina coins? Kan du backa upp plånboken? Finns det ett frö (“seed phrase”) som ger dig möjlighet att återskapa den? Finns inga plånböcker så beror det oftast på att någon (ofta okänd person) erbjuder sig att hålla i dina coins åt dig. Gör det inte!

- Var köper man coins? Är det på en respekterad börs eller på en obskyr plats på webben? Kan du se hur många coins som köps/säljs varje dag? För döda projekt sker nästan ingen handel.

- Kan du skicka dina coins till en annan person med samma plånbok? Kan du inte göra det så är det med stor sannolikhet ett bedrägeri.

- Finns det en blockkedja? Kan man se de transaktioner som sker i blockkedjan?

- Kan man se källkoden till plånböckerna och blockkedjan?

- Kan man se vilka programmerarna är? Kan man prata med dem via chat eller email? Får du inga svar så är det ett dåligt tecken.

- Hur skapas coins? Har alla eller väldigt många skapats från början så är det en varningssignal. Det är mycket bättre om det sker genom någon sorts mining.

- Hur bestäms priset på kryptovalutan? Helst ska det ske på en öppen marknad, inte genom att någon bestämmer priset i förtid.

- Går priset inte bara upp, utan även ner? Alla riktiga kryptovalutor går ibland ner i pris.

## Indirekta investeringar
Det finns även bedrägerier som bygger på att man skickar pengar till personer som påstår sig vara experter på handel av kryptovalutor. En del av dessa investeringar garanterar avkastning på ibland över 1% per dag. På ett år skulle en investering på 1000 kronor öka till 37 000 kronor. Dessa är egentligen pyramidspel som med säkerhet kommer att kollapsa förr eller senare. Det är bara en tidsfråga. Håll dig undan allt som garanterar avkastning! Det finns inga garantier när det gäller kryptovalutor.

## Kontakta oss
Är du osäker så får du gärna kontakta oss. Helst innan du köper.
