---
layout: post
title: Vad är Bitcoin?
---

Bitcoin är en ny typ av valuta som kan användas över internet från en dator, mobiltelefon eller surfplatta. Till skillnad från andra valutor så är det inget land som ligger bakom Bitcoin. Istället är ansvaret utspritt över en stor mängd datorer över hela världen som tillsammans ser till att systemet fungerar och verifierar att alla betalningar hamnar hos rätt person.

När man idag skickar bitcoin till någon så gör man det till en adress som man vanligtvis kopierat från ett email eller en webbsida. De ser exempelvis ut såhär:

    1CfqP4sk7y1UENVnMAQPhBye7wD8EShDUN

De är en bit längre än ett Bankgiro- eller bankkontonummer, men adresserna har en checksumma, så det går inte att skriva fel. Dessutom ser adresserna likadana ut oberoende om du skickar pengar till din granne, ett café på stan, eller en släkting på Nya Zeeland. Pengarna är som oftast framme inom några sekunder, och det är i stort sett gratis. Jämför man med hur komplicerat det är idag att skicka pengar utomlands så är det befriande enkelt, snabbt och billigt med Bitcoin.

Alla adresser hör till en plånbok. Det finns många olika typer av plånböcker. De har olika för- och nackdelar. Innan du placerar alltför mycket pengar i en Bitcoin-plånbok så rekommenderar vi att du läser på lite, eller hör dig för med oss. På bitcoin.org listar de några <a href="http://bitcoin.org/en/choose-your-wallet">rekommenderade plånböcker</a>.

Se till att skydda din plånbok med ett lösenord som är minst 10 tecken långt, och backa upp de filer som hör till plånboken! Förlorar du dina bitcoin så är de sannolikt borta för alltid, på samma sätt som om du tappat en traditionell plånbok. Bitcoin är idag pengar utan bilbälte, krockkudde och hängslen. Om det känns obehagligt så är det nog bäst att vänta tills det kommer säkrare lösningar. Om du känner dig motiverad att prova trots nuvarande brister och risker så öppnas många nya möjligheter som inte fanns förut.

Vi tror att betalningar och överföringar av pengar kommer att bli mycket enklare, billigare och snabbare i framtiden. Det är bra för alla. Men överförandet av pengar är bara det första och enklaste man kan göra med Bitcoin. I framtiden kan samma maskineri användas för att skriva en hel del kontrakt, och kan till viss del ersätta exempelvis aktier och optionshandel. Var det hela slutar får vi se, men viljan att innovera och investera är stor. På många sätt liknar situationen idag hur det såg ut när internet på allvar spred sig 1995-97. Att mycket skulle bli annorlunda kände många på sig. Vår vardag kommer att ändras, lagar måste anpassas, hela industrier kan bli ålderdomliga, nya träder fram.

Mer bra information på Svenska om Bitcoin finns på <a class="external-link" href="http://www.bitcoin.se" target="_self" title="">bitcoin.se</a>.
